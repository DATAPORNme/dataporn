---
layout: post
title:  "Democrazia dell'azionariato"
date:   2020-04-11
tags:
  - dataporn
---

Sundar Pichai nella serata annuncia con un [tweet](https://twitter.com/sundarpichai/status/1248658168990711808?s=20) che Google e Apple lavoreranno alla [tecnologia di tracciamento](https://blog.google/inside-google/company-announcements/apple-and-google-partner-covid-19-contact-tracing-technology) per il contrasto a COVID-19. Contemporaneamente Tim Cook [twitta](https://twitter.com/tim_cook/status/1248657931433693184?s=20) lo stesso comunicato. Sono già disponibili le specifiche nel sito di [Apple](https://www.apple.com/covid19/contacttracing) e [Google](https://blog.google/documents/58/Contact_Tracing_-_Bluetooth_Specification_v1.1_RYGZbKW.pdf).

La UE l'8 aprile aveva diramato le [raccomandazioni](https://ec.europa.eu/commission/presscorner/detail/en/ip_20_626) per i dispositivi e tecnologie di 3T (trace, test, treat). Ora ci sono due [megacorp](https://en.wikipedia.org/wiki/Sprawl_trilogy) come Apple e Google con [liquidità superiori ai 100 miliardi](https://www.theverge.com/2019/8/1/20749831/alphabet-google-apple-cash-reserves-richest-company) di dollari ciascuna. E c'è Amazon che [organizza](https://www.amazon.com/gp/help/customer/display.html?nodeId=GDFU3JS5AL6SYHRD&_encoding=UTF8&ref_=covid19_UPNAV_GPHelp) la filiera del delivery.

Non è la prima volta nella storia che megacorp agiscono. Alla fine del '400 i [Fugger](https://it.wikipedia.org/wiki/Fugger) controllavano l'Europa (e non solo) finanziando Carlo V. I Medici ebbero addirittura [tre papi](https://it.wikipedia.org/wiki/Medici#I_papi_medicei). Il concetto stesso di megacorp nasce con la [Compagnia britannica delle Indie orientali](https://en.wikipedia.org/wiki/East_India_Company) e la [Compagnia olandese delle Indie orientali](https://en.wikipedia.org/wiki/Dutch_East_India_Company), che dal Seicento fino quasi tutto l'Ottocento, di fatto controllavano l'economia e la politica degli Stati a cui di riferivano e dei territori in cui operavano. Ne fa un bell'accenno Harari in *Sapiens* nel capitolo "il credo capitalista".

Aldilà delle ideologie il fondamento del capitalismo è la fiducia tra imprenditore e investitore: un'attività senza capitali non esiste e nemmeno i lavoratori. Che sia un campo da coltivare o uno smartphone da progettare, ognuno ha bisogno di risorse economiche e cognitive. Ciò che permette il trasferimento delle risorse da chi le detiene a chi le trasforma è la fiducia. L'investitore si fida dell'imprenditore che sarà in grado di trasformare le sue risorse in *altro* che produrrà nuovo valore sia economico che finanziario che sociale.

Oggi Apple e Google mostrano che le risorse ricevute dal mercato e dagli investori hanno permesso un avvicendamento: le loro risorse sono superiori a quelle dei governi sia economicamente, che tecnologicamente. Ma soprattutto socialmente. La penetrazione di megacorp nella vita di ogni singolo individuo è direttamente e indirettamente legata alla fiducia verso le megacorp. Tutti ne siamo costretti a venire a patti. Per necessità e accesso ai servizi. Come per uno Stato.

Non c'è un giudizio di valore, ma di evidenza: mentre si accetta che un politico [simuli e dissimuli](https://it.wikipedia.org/wiki/Il_principe#Le_caratteristiche_del_principe_ideale) competenza e sincerità, alle megacorp non si perdona un prodotto mal riuscito o un tradimento di una promessa. Ogni CEO è ossessionato dal proprio CDA a cui deve rendere conto, molto più che alle pretese di governi verso le loro leggi.

Facendo la somma dei clienti di Amazon, Apple e Google e Facebook si ha una *cittadinanza* di acquirenti e azionisti che regolano le loro vite in base ai servizi e prodotti erogati dalle OTT, Over The Top, che sono a tutti gli effetti sopra gli stessi governi.

Gli amministratori dovrebbero cominciare a chiedersi quanto è giunto a destinazione il ciclo di obsolescenza della democrazia rappresentativa. Un voto oggi vale meno di un'azione Google o Apple: le due megacorp possono garantire il ritorno alla circolazione, servizi e redditività, mentre i governi subiscono il tracollo dei sistemi sanitari e delle catene di comando.

Si dirà però che è lo Stato Imprenditore a formare i cittadini e le loro competenze che poi alimentano i cicli produttivi delle megacorp. Che solo lo Stato imprenditore finanzia la ricerca pura e può essere un investitore paziente. In alcuni casi lo è ancora. Ma se i suoi rappresentanti non nutrono di alcuna fiducia da parte degli stessi elettori, quando manca affinché ci si senta più rappresentati e tutelati da Jeff Bezos, rispetto a Giuseppe Conte?

Forse ci siamo già arrivati. Alla democrazia dell'azionariato.
