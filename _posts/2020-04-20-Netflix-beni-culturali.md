---
layout: post
title:  "Netflix e servizi web per dati dei beni culturali"
date:   2020-04-20
tags:
  - dataporn
  - data
  - beni culturali
---

 Il 17 aprile 2020 il ministro del MiBACT Franceschini [ha dichiarato](https://www.raiplay.it/video/2020/04/aspettando-le-parole-269ce1f4-ca5f-48bb-8508-207ea89ba76e.html), in riferimento alle iniziative dei vari enti [#iorestoacasa La cultura non si ferma](https://www.beniculturali.it/mibac/export/MiBAC/sito-MiBAC/Contenuti/MibacUnif/Comunicati/visualizza_asset.html_422536076.html), (dal minuto 59:40)

 > *stiamo ragionando sulla creazione di una piattaforma italiana che consenta di offrire a tutto il mondo la cultura italiana, non come adesso in modo volontario e gratuito, ma a pagamento. Una Netflix della cultura italiana.*

Mentre sale la fremente attesa per sdegnati editoriali e presentazioni di fattura, mi limito ad un paio di osservazioni di metodo e modello di business. Perché una cosa deve essere ben chiara: degli introiti devono essere urgentemente trovati, altrimenti si perdono persone e beni.

## Metodo
In [Heritage in lockdown](https://doi.org/10.5281/zenodo.3743482) parto dal presupposto che l'impossibilità di spostamenti obbliga l'uso di risorse digitali per creare prodotti e servizi. I dati non crescono da soli e nemmeno sono pollini che si diffondono con le stagioni. Il metodo usato finora è stato "gestionale + gallery", mentre la distribuzione è affidata a servizi basati su [linked open data](http://dati.beniculturali.it/descrizione_dataset/). Altri dati sono accessibili attraverso [Europeana](https://www.europeana.eu/it), altri ancora su [Wikipedia](https://it.wikipedia.org/wiki/Progetto:GLAM), ma oltre alla frammentazione è assente un'architettura di approvvigionamento che colleghi produzione, pubblicazione e selezione. La maggior parte dei servizi che siamo disposti a pagare sono di:

1. assistenza nella selezione,
2. disintermediazione per la fruizione,
3. velocità di accesso,
4. riduzione della complessità.

Se i servizi web dei dati dei beni culturali vengono costruiti su questi presupposti, allora non ci sarà solo Netflix, ma tante altre realtà con scale diverse.
## Contenuti e produzione
Con il lockdown la parte di biglietti è scomparsa con cifre che ormai si avvicinano ai 100 milioni di euro di perdita (stimati sulle statistiche del 2018, vedi Heritage in lockdown pag. 5). Queste perdite riguardano solo i biglietti, a cui si aggiungono indotti da visite guidate, servizi di accoglienza e bookshop e altri turistici e ancillari. Il rallentamento di restauri, cantieri e campagne varie limita la produzione scientifica. Quindi: *come si tirano fuori questi soldi?* Siccome non ha senso dire "lo Stato!" perché non ci sono soldi manco per le casse integrazioni, i soldi non vengono di sicuro dai diritti delle immagini e d'uso. Su Netflix si pagano 7.99€, 11.99€ o 15.99€ al mese per contenuti originali e concessi temporaneamente. I (capo)lavori della (santa) famiglia Angela sono accessibili gratuitamente su Rai che li acquista dalle società di produzione e guadagna con la vendita di spazi pubblicitari all'interno delle trasmissioni. Con servizi web che rispondano ai quattro requisiti indicati sopra, molte società di produzione - soprattutto estere - avrebbero una riduzione di costi notevoli per l'acquisizione di materiale scientifico e descrittivo, e le spese di accesso ai luoghi di conservazione le possono destinare a servizi specialistici offerti dagli enti. Invece di vendere la foto, il professionista vende a 100€ all'ora le proprie competenze. Invece di vendere l'accesso alla registrazione di un'opera, "affittare" un archivista e un musicologo che aiuti la produzione di contenuti derivati originali o montaggi o restauri.
## Modelli di business
Ed eccomi al punto cruciale. Mi pare di essere Cacciari che [*sono*](https://blog.osd.tools/perch%C3%A9-non-fanno-tutti-come-il-rijks-2693f527b668) *[anni](https://blog.osd.tools/i-servizi-sui-dati-dei-beni-culturali-8a9356b4e3cc)* *[che lo dico](https://blog.osd.tools/chiude-larchivio-alinari-fdfa23d58a18)* *[invano](https://doi.org/10.5281/zenodo.2552807)*, eppure non è così difficile: la vendita di concessioni d'uso non porta da nessuna parte. Pagare l'ente per usare una riproduzione è [decaduta pure a Parigi](http://www.parismusees.paris.fr/en/actualite/open-content-150000-works-from-the-museum-collections-of-the-city-of-paris-freely), al Rijks vendevano le immagini ad altissima definizione, ma i costi di amministrazione superavano i ricavi, e il [Museo di Cleeveland](https://www.clevelandart.org/open-access) ha rilasciato proprio [in questi giorni](https://medium.com/cma-thinker/introducing-open-access-at-the-cma-for-the-benefit-of-all-the-people-forever-d3cd81964616) in open access. Quindi: sono i servizi derivati che fanno guadagnare gli enti e le persone e le imprese! E, ancora: più patrimonio dati è accessibile e fruibile gratuitamente, più le persone sono stimolate a investire in lavori di selezione o consulenza. Siamo in piena fase di [*sovraccarico informativo*](https://it.wikipedia.org/wiki/Sovraccarico_cognitivo), quindi è molto alto il valore di [chiunque sappia gestire, valutare e selezionare](https://youtu.be/sG7e8hryvV0) delle basi informative. I servizi dati dei beni culturali sono un bacino accessibile ed economicamente vantaggioso per stimolare produzioni, a cui legare servizi specializzati di consulenza e selezione a pagamento. Più i servizi a pagamento sono automatizzati, maggiori sono i guadagni. Il portale italiano "come Netflix" di Franceschini, diventa un *broadcasting* sia dal punto di vista [multimediale](https://it.wikipedia.org/wiki/Broadcasting), di [rete](https://it.wikipedia.org/wiki/Broadcasting_(informatica)) e di [computer](https://it.wikipedia.org/wiki/Dominio_di_broadcast), in cui c'è compenetrazione tra produzione e offerta di prodotti derivati da dati di beni culturali. Come ho già scritto [la distribuzione dei dati è una negoziazione](https://doi.org/10.5281/zenodo.1487945) tra investimenti, ricavi e asset cognitivi e di dati.

Netflix e Airbnb offrono [strumenti]((https://netflix.github.io/) [opensource]((https://airbnb.io/projects/)) per creare servizi e prodotti derivati dalle loro piattaforme. Certamente la caccia ai margini e ai mercati si basa sull'ampiezza dei vari segmenti. Il revenue management deve bilanciare i costi di gestione e distribuzione con la domanda e la disponibilità di spesa. Con la minore circolazione il consumo di contenuti aumenta, mentre le produzioni devono lavorare sempre più da remoto. Una proposta a costi contenuti per i dati *mainstream* e gratuita per i dati di beni non accessibili o poco conosciuti, aprono scenari su diversi macro e micro settori, non necessariamente legati ai beni culturali, all'intrattenimento o al marketing. Il patrimonio italiano ha un'offerta vastissima ed eterogenea ma parzialmente digitalizzata, non completamente sfruttata e scarsamente accessibile. Usiamo (non sfruttiamo!) i dati e i servizi web in attività di aumento delle disponibilità digitali, di semplificazione nell'arricchimento e nell'uso. Sarà uno spasso.
