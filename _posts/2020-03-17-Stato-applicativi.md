---
layout: post
title:  "Stato di applicativi"
date:   2020-03-17
tags:
  - data
---

Leggo appelli di insegnanti al predominio di Google scoperto in questi giorni di *classi online*. Vorrei chiedere ai vari docenti: non vi mette ansia il predominio di Spaggiari nel registro elettronico, di Engineering e Replay negli applicativi e nelle infrastrutture telematiche (sì, vengono chiamate ancora così), Sebina nelle biblioteche?

È bene sapere che tutto il comparto digitale della PA è un ammasso di servizi e software affidati a privati (che non è pregiudizialmente un male, anzi) attraverso banndi non hanno criteri uniformi su termini di servizio, schemi di interoperabilità e soprattutto data policy. "*Lo deve fare lo Stato*" non vuol dire nulla. Invece bisogna **pretendere** applicativi con le funzioni e le prestazioni minime che troviamo utili su Google o Microsoft o Slack o Adobe. Demandare allo Stato la creazione di "*cose come Google*" è una richiesta astratta e inefficace perché proprio dagli insegnanti devono arrivare richieste precise su funzioni essenziali concordate con gli studenti.

La proposta agli insegnanti è di usare questi giorni per individuare con gli studenti quello che vi manca per condividere i documenti e i dati, come deve essere un sistema di videocall, che cosa vi serve per avere delle metriche su tempi di apprendimento e di attività, cosa vorreste da un *document manager*. Per avere dei riferimenti si possono prendere quelle componenti di prodotti e servizi che piacciono su Google, Microsoft o chi si vuole, e pretendere che ogni elemento caricato sia **sempre** scaricabile e controllabile dall'autore e dal MIUR. Questi requisiti dovranno finire nei requisiti minimi dei bandi di affidamento, ribadendo che ogni elemento sviluppato per la PA, come accade per qualsiasi progetto, venga concesso e rilasciato alla PA con licenze aperte.

Queste sono le richieste, per avere degli applicativi pubblici fatti assieme a privati, senza rischiare il monopolio.
